Să se creeze o bază de date care gestionează o competiție de decorare a dovlecilor de Halloween. Un participant la competiție are un nume, un număr de telefon și o adresă. Organizatorii competiției pun la dispoziție mai mulți dovleci care pot fi decorați de către mai mulți participanți. Fiecare dovleac poate fi decorat de către mai mulți participanți, iar fiecare participant poate participa la decorarea mai multor dovleci. Un dovleac are o descriere, data la care a fost decorat, timpul total necesar acțiunii de decorare și o mențiune care marchează dacă decorarea dovleacului a fost sau nu finalizată. Contribuția fiecărui participant la decorarea fiecărui dovleac va fi menționată printr-o descriere a activității de decorare. Se poate stoca maxim o singură descriere a activității de decorare efectuată de către fiecare participant asupra fiecărui dovleac. La finalul competiției, mai mulți evaluatori vor acorda câte o notă cuprinsă între 1 și 10 fiecărui dovleac. Fiecare evaluator poate acorda maxim o singură notă fiecărui dovleac. Nota este un număr întreg. Un evaluator are un nume, o adresă de email și o dată a nașterii.

Cerințe
Scrieți un script SQL care creează un model relațional pentru a reprezenta datele. (4 puncte)
Creați o procedură stocată care primește un participant și un dovleac și adaugă descrierea activității de decorare a participantului asupra dovleacului. Dacă dovleacul a fost deja asociat participantului respectiv, descrierea activității de decorare va fi actualizată. (3 puncte)
Creați un view care afișează numele participantului care a decorat cei mai mulți dovleci marcați ca finalizați în cadrul competiției. (2 puncte)